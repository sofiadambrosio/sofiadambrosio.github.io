
L’abbraccio è un’immagine chiara di quella fusione, quel desiderio di diventare uno da due, quei due pezzi che insieme formano un cerchio chiuso, senza spigoli o buchi.

Le sensazioni che provo sono pace dei sensi, completezza, pienezza, un momento incastrato nella linea del tempo che sembra durare più degli altri, valere di più. 
Mi sento caldo, mi sento pieno di fuoco, il cuore batte forte, ma in maniera regolare. Mi sento vivo.

Poi c’è la separazione, l’incastro perfetto si rompe e arriva quell’estenuante senso di rottura, di solitudine. 
Allora come un bambino appena nato piange perché vorrebbe tornare dentro la pancia, io mi sento sbandare e penso a come poter tornare a quell’abbraccio che tanto mi faceva sentire parte di qualcosa. 

Sono disposto a tutto, non mi interessa altro che ritrovare quegli attimi che così tanto mi rendono felici. Faccio proposte, compromessi, ogni singolo attimo può essere quello giusto, perché rimandare quella sensazione se posso averla anche ora? 
Mi sale il magone, e se l’avessi persa? E se non potessi più abbracciarla?
Ho bisogno di dirle che ci sono, ho bisogno di vederla, non posso perdonare una mia assenza. 
Mi sento così in colpa, e se stessi forzando quella magia? Cosa posso fare per lei? Ho bisogno di sapere, mi sento in un limbo, non sono tranquillo. 

Poi penso: una cosa così bella non dovrebbe fare bene e basta? 

L’assenza diventa svenente, la presenza insufficiente. 
Non capisco, ho vissuto sempre senza e ora non accetto come le emozioni prendano il controllo. 

Poi torna quell’abbraccio e tutto si acquieta, la stanza è silenziosa e io mi sento di nuovo dove dovrei essere. 

Dura poco perché poi una semplice folata di vento fa sbattere le porte, ci allontaniamo, ricomincia la quête. 

Passo, passo, passo dopo passo, come è possibile esser di nuovo qua? Sarò troppo generoso? Tutto ciò che do, dove va a finire?
Non so più cosa voglio, ma so che la sua assenza mi fa vacillare. 
Un nodo che prende la gola e sale sale, fino a traboccar dagli occhi. 

Dammi allora un ultimo abbraccio e dimmi che non sarà l’ultimo. 
