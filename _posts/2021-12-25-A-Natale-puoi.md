“Il Natale per me non ha a che fare con Gesù bambino o la messa, né con lo scambio materiale dei regali, per me il Natale è un’occasione per stare con le persone cui voglio bene. Sono contento tu sia riuscita ad esserci oggi.”
L’anno scorso oggi ero in quarantena. Isolata da tutti, senza poter accedere alla cucina o fare due passi in giardino e penso solo ora di poter condividere questi ricordi.
Sono stati giorni di attacchi di pianto che duravano ore, fino alle tre di notte, sono stati giorni di stanchezza mentale e fisica, non mangiavo se non il minimo, non mi distraevo: guardavo l’abisso e ci facevo i conti. Mi sentivo sola e lo ero, perché mi sono resa conto di quanto le persone alle volte non sono proprio capaci di darti ciò di cui hai bisogno e non è nemmeno colpa loro. 
Mi sono sentita in colpa, avevo paura di aver contagiato i miei cari, come lo spieghi a persone che hanno timore di perdere la propria vita che non era mia intenzione? 
Come spieghi a una persona che hai bisogno di lei, quando per paura di finire nei casini ti blocca ovunque e non ne vuole sapere di cosa ti sta accadendo?
Ma soprattutto come può passare il tempo quando non pensi di valere abbastanza per passare un esame che a distanza di un mese avresti dovuto fare? “Esame” o qualsiasi sfida che la vita ti pone davanti. 
Il Natale non è mai stato granché, un po’ da mamma un po’ da papà, “perché non potremmo fare qualcosa tutti assieme?” pensavo a volte, ma con i genitori separati è così. 
Poi i salti mortali e i treni il giorno di Natale per fare vigilia con la mamma e Natale con papà a distanza di 400 km. 
Quest’anno mi sono spartita in piccoli pezzi, il senso di responsabilità era troppo: escludere qualcuno dal giorno di Natale sarebbe stato meschino. 
Eppure ripenso alla mia quarantena, condizione che molti hanno vissuto come me , se non peggio, anche oggi.
 A Milano mi sono preoccupata: tantissime persone in quarantena. In questi casi la salute non è per fortuna un problema: giovani o vaccinati non presentano tanti sintomi. L’isolamento invece è un trauma che in certi casa fai fatica a lasciare andare. Allora bisognerebbe valutare la situazione con una coscienza diversa, senza sparare cazzate.
Per non parlare di tutte quelle persone che sono sole tutto l’anno, con o senza covid. 
Nonostante le ferite, l’amore che la vita mi ha trasmesso è il regalo più bello di sempre e di questo sono estremamente grata. 
Prendere un treno a Natale allora diventa un privilegio, quello di vedere tutte le persone a me care in questa giornata di tradizione.
È solo grazie all’Amore se sono qua e penso sia dovere di tutti coloro che lo ricevono, di trasmetterlo ad altri. 
 
 




