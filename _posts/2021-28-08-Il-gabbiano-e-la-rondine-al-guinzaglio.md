Sogna ciò che vivi e vivi ciò che sogni

È una tipica giornata d’estate, ora del tramonto.
Il sole scalda, il vento rinfresca, il mare viene toccato da entrambi: blu, giallo, rosso sono le sue sfumature, con un luccichio di riflesso, e le onde, mosse, ma sinuose, tranquille. 

Si sente il vociare delle persone, si percepiscono i sussurri del cuore e i gabbiani di sottofondo.
Gabbiani indaffarati, bramosi di cibo, arruffati in mezzo ad un litigio di ruoli. 
Poi ce n’è uno. Non il più grande, nè il più piccolo, ma dal piumato bianco latte, nessuna macchia, nessuna sbavatura. È in mezzo agli altri gabbiani, ma ama particolarmente le persone. Allora ci va vicino, senza timore, si ferma, aspetta un po’, si guarda in giro e poi spicca il volo. 

Allora inizia lo spettacolo. Quando si libbra sul cielo, puoi capire che è quello il suo posto. Vola più in alto degli altri, alto, verso la direzione del sole. Sfiora l’acqua, si rinfresca e riprende. Non può stare fermo. L’adrenalina che prova quando è in cielo lo spinge ad andare oltre. Torna sempre a casa. Il suo posto è la terra, vicino alle persone e agli altri gabbiani, ma quando vola, si trasforma.

Lì vicino c’è una piccola rondine al guinzaglio.
La puoi tenere in mano, becco aguzzo, lontano dal proprio nido, è un esemplare raro per la sua specie. Ha attraversato tante terre lungo i suoi viaggi, ha fatto esperienza, doveva allontanarsi da tutto e tutti: piccola, ma piena di vita. Ha passato stagioni felici, ha portato primavera, ma ora si ritrova da sola, vulnerabile, al guinzaglio.
Una rondine nel temporale. 
La speranza, simbolo che la caratterizza, l’ha persa a causa della pioggia, vento, grandine. 
Ora è vicino alla riva, ha bisogno di riposare e il mare la rilassa. Le onde le fanno immaginare i viaggi che farà, quando troverà il modo di liberarsi. Poi arriva l’incontro, ormai è sera, il sole ha ceduto il posto alla luna.
Luna piena, mare pieno.

Un incontro casuale e forse strano per due animali come questi. Eppure il gabbiano e la rondine legano in fretta. Abitualmente il gabbiano le fa visita, portandole briciole, insetti, standole vicina. Il gabbiano parte, ma torna sempre: sa di poter volare, a differenza della rondine. 
Continuano così fino a quando al gabbiano viene un’illuminazione: “vola con me”, dice alla rondine. Lui è convinto, sa che la rondine può ancora volare, se solo lo volesse. Ma la rondine non comprende, è confusa, ma vuole volare. Allora il gabbiano insiste “ce la puoi fare” e per un momento pensa di aver convinto la sua amica speciale. Fino a quando la rondine inizia a far finta di dormire ogni volta che il gabbiano le fa visita. Da quel momento il gabbiano torna, ma poi è costretto ad andare via. 

La vita del gabbiano continua normalmente, i suoi voli sono sempre stupendi, (la rondine non dormiva mai quando lo vedeva da lontano planare dall’alto). 
Un gabbiano senza freni, senza paure, che si prende ciò che vuole, che gode di ogni singolo attimo in cielo. È ambizioso, ogni giorno si spinge oltre, si allena per superare i propri limiti, “oggi voglio volare un metro più in alto”, “oggi rischio”. Eppure con la rondine è stato sempre cauto, non fa mai rumore quando la va a trovare pensando che la rondine stia dormendo, le lasciava il cibo e poi spariva. Nel frattempo la rondine è sempre più dispiaciuta, avrebbe voluto rassicurare il gabbiano che quello che ha fatto era già tanto, ma non riesce, preferisce fare finta di dormire e rimanere sola, triste, ma al sicuro. La spaventa l’idea di volare di nuovo, con quel gabbiano, troppo spigliato, troppo sicuro di sè, troppo gentile con lei. 

Ad un certo punto però tutto cambia, la storia del gabbiano e della rondine al guinzaglio prende una piega inaspettata, è successo che...

Ho aperto gli occhi, non ho altri ricordi. 
