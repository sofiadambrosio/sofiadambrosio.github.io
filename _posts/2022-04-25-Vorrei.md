
Sono in una spiaggia stretta e lunga, contornata di scogli, ricca di cocci bianchi. Ci sono le onde, onde travolgenti, quelle dell’oceano, un mare senza fine né inizio.
Avanti e indietro, a ritmo calmo, ma periodico è come vanno le onde, secondo un moto perpetuo. 
Il cielo è bianco, effetto di una luce soffusa che trasmette energia pacifica. 
Tranquillità, collezione dei sensi, rumore silente del mare.  Un uomo e una donna, forse meglio dire nonno e nonna si intravedono da lontano, avvolti anche loro dal biancore del luogo. Sono ringiovaniti, felici, di nuovo assieme dopo lunga e svenente attesa. La loro pelle brilla a contatto del sol.
Madre rigida, donna che ha sofferto molto lei, eppure una devota moglie e nonna paziente. Gli ultimi anni della sua vita li ha trascorsi nell’oblio, ma ora può riveder la luce. 
Artista nella mente e nel cuore, padre e uomo generoso e silenzioso lui, forse semplicemente empatico, dove nulla c’è di semplice. Accompagnato per molti anni da una salute cagionevole, una vita appesa ad un filo, di seta. Grande è stata la sua forza e piena la voglia di vivere, così da poterci incontrare. Potenti i silenzi che ha lasciato, indelebili le emozioni che mi ha donato senza che io me ne accorgessi, come fossero un fiore che deve ancora sbocciare, e tangibile la sua mancanza. La sua vita si è fermata, come il suo cuore, ma ora non importa più, la sua anima è fatta della stessa sostanza del vento. 
Vorrei raggiungere quella spiaggia edenica, correre sui sassi argentei, abbracciare quelle due anime ormai libere, sussurando con sollievo: sono qui e non me ne vado. 
