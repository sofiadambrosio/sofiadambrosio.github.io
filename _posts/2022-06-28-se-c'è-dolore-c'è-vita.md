
Sei davanti allo specchio del tuo bagno, immobile, sguardo fisso. 
Stai piangendo, ma cerchi di trattenere le lacrime, non vuoi che ti segnino il viso. 
Allora gli occhi si riempiono, alla fine le lacrime scendono e non riesci a fermarne il corso. Pensi a cosa stai per perdere, a cosa hai già perduto, a come sei arrivata a questo punto, ma continui a rimanere ferma.
Non c’è nessuno che ti può sentire, non c’è nessuno che ti può capire. Non puoi spiegare ciò che senti, il dolore lo puoi provare e basta. 
Tu lo senti, è quello che ti immobilizza, che non ti fa smettere di piangere. Pensi di farla finita e questo ti fa star male, perché hai veramente qualcosa da perdere.
Se non c’è dolore non c’è vita.
Tu sei viva, anche se sei ferma e non vorresti essere viva, ma lo sei e senti questo dolore.
Non puoi rimanere lì per sempre e alla fine ti asciughi le lacrime e ti metti a fare altro, ma il dolore non se ne va. 
È parte di te.
In questi momenti cerchi solo di pensare ad altro e fare altro. Non sai più perché stai andando avanti, stai solo scappando dal dolore. 
Anche questa è vita, ma non quella che vuoi vivere tu. 
Il tempo aiuta, ma non elimina. 
Ci sono i momenti di tregua e in quelli cerchi di trovare motivi per andare avanti, motivi per non rimanere immobile quando il dolore torna.
Ti fai troppe domande e non sai dare risposte, perché tu? Perché è così forte? Perché non passa? 
La giostra gira lo stesso, che tu lo voglia o meno e finché non avrai il coraggio di scendere e smettere di girare, andrai avanti e il dolore insieme a te. 
