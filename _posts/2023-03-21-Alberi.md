Ci sono cose che non puoi afferrare, come la storia di questi due alberi che sono stati amici. 

Ritrovatisi a condividere la stessa terra, ad un certo punto i loro rami si sono abbracciati. 
Sono stati osservati, “tu sei quello, io l’altro albero”. 

Una volta incontrati, sono stati segnati. Ora non si guardano più, quella fusione è avvenuta. 

Hanno percorso un breve, assai breve, tratto della loro vita secolare intrecciati, hanno visto assieme sorgere e tramontare il Sole all’orizzonte, dietro ai palazzi, hanno entrambi perso le foglie, fino a spogliarsi completamente. 

Un giorno, però, ad uno è comparsa una foglia verde, all’altro no: non stava arrivando la primavera, ma l’inverno. 
La foglia è diventata secca e bruna. 
Quando è caduta, non è rimasto più nulla. 
Sono passati mesi infiniti, i due alberi hanno continuato a giacere vicini, ma senza più comunicare: i rami che li tenevano uniti si sono spezzati. 

Nulla è stato più lo stesso. 

Chi passava accanto a loro, vedeva due alberi tremendamente tristi e soli. 

Una cosa, però, non hanno potuto evitare i due alberi: nutrirsi dalla stessa Madre Terra.
Sebbene non vogliano ammetterlo, le radici sono ancora radicate al suolo e si toccano. 
La linfa vitale viene attinta dalla medesima acqua e dal medesimo suolo. 
Dunque qualcosa che li tiene connessi c’è ancora, anche senza volerlo. 
Senza dubbio in superficie tutto questo non si può notare, ma qualcosa di più profondo esiste. 

Nei meandri della Terra, questi due alberi si scaldano ancora e le “vibrazioni” dell’uno vengono percepite dall’altro, anche se nulla è più leggibile chiaramente. 

La Natura ha deciso di legarci, perciò rispettiamola e cerchiamo di perdonare chi ci fa tremare il tronco e cadere le foglie, perché anche loro sentono e soffrono e vengono scossi. 
Bisogna poi ricordare che la Natura ci fa scontrare con gli inverni desolanti, ma dona anche altrettante primavere sorprendenti.

Un acuto passante può notare che uno dei due alberi è più avanti dell’altro, è marzo ormai, si è dunque riempito la corazza di foglie verde lucente, mentre l’altro è ancora spoglio: sta ancora attraversando il dolore dell’inverno e dell’amico distante.
Il tempo però dovrà risanare tutto e si intravede qualche germoglio anche per il secondo albero.

Un paziente amante di alberi invece resta in attesa di cosa ne sarà di quei due alberi all’inoltrarsi della nuova primavera. 
